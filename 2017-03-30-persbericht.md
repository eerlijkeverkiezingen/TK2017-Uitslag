**PERSBERICHT:**

# Platform Eerlijke Verkiezingen is onderzoek gestart naar Tweede Kamerverkiezingen


**Lent &mdash;** Het Platform Eerlijke Verkiezingen wil een eigen en onafhankelijk onderzoek doen naar de gang van zaken en de 'vertrouwbaarheid' van de (uitslag van de) Tweede Kamer verkiezingen 15 maart 2017. Het platform wordt o.a. ondersteund vanuit diverse partijen: De Burger Beweging, MenS en Spirit, Basis Inkomen Partij, Vrede & Recht, Vrouwen Partij, TROTS op Nederland, Artikel 1 en Piratenpartij.


Platform Eerlijke Verkiezingen is van mening dat de op 21 maart bij Kiesraad ingediende bezwaren, als ook het zorgwekkend aantal meldingen in de pers en op social media grondig dienen te worden onderzocht. Woordvoerder Matthijs Pontier: “Wij zijn van mening dat de verkiezingsuitslag altijd boven alle twijfel verheven moet zijn.”


"In een democratische rechtsstaat is het van belang dat verkiezingen altijd open, transparant en eerlijk zijn. Iedereen moet kunnen controleren of de uitslag niet wordt gemanipuleerd en of er iemand wordt buitengesloten. Met dit onderzoek hopen we twijfels over de uitslag weg te nemen en, waar nodig, laten zien hoe het proces bij komende verkiezingen beter kan verlopen", stelt Matthijs Pontier.


Het Platform Eerlijke Verkiezingen constateerde onder andere tegenwerking bij het indienen van ondersteuningsverklaringen, een verschil tussen het aantal toegelaten kiezers en getelde stemmen, een hoog aandeel ongeldige stemmen en meldingen van incidenten op sociale media.


In het onderzoek zal het platform procesverbalen, bezwaren en meldingen bestuderen, statistisch onderzoek doen om eventuele opvallende afwijkingen te onderzoeken, en steekproefsgewijs stemmen hertellen. Wanneer misstanden worden ontdekt, zal het platform dit melden bij de kiesraad en het Openbaar Ministerie.


Voor dit onderzoek is er tijdens de vaststelling van de uitslag op 21 maart, door de voorzitter van de vereniging Eerlijke Verkiezingen, al bij de Kiesraad verzocht voor informatie en medewerking.

* Bijlage: [Bezwaarschrift](2017-03-21-bezwaarschrift.md)
